{
  "title": "031",
  "content": "夫佳兵者，不详之器，物或恶之，故有道者不处。君子居则贵左，用兵则贵右。兵者不详之器，非君子之器，非不得已而用之，恬淡为上。胜而不美，而美之者，是乐杀人。夫乐杀人者，则不可得志于天下。吉事尚左，凶事尚右。偏将军居左，上将军居右，言以丧礼处之。杀人之众，则以悲哀泣之，战胜，则以丧礼处之。"
}
